५0          श्रीशिवनामसमञ्जरी

स शिवः स महादेवः शङ्करश्च निरञ्जनः ।
तस्मान्नान्यः परो देवस्त्रिषु लोकेषु विद्यते ॥ १९ ॥
सर्वज्ञः सर्वगः शक्तः सर्वात्मा सर्वतोमुखः ।

पठ्यते सर्वसिद्धान्तैर्वेदान्तैर्यो मुनीश्वराः ॥ २० ॥
तस्मिन्भक्तिर्महादेवे मम धातुश्च निर्मला ।

महेशः परमं ब्रह्म शान्तः सूक्ष्मः परात्परः ॥ २१ ॥
सर्वान्तरः सर्वसाक्षी चिन्मयस्तमसः परः ।
निर्विकल्पो निराभासो निःसङ्गो निरुपद्रवः ॥ २२ ॥
निलेंपः सकलाध्यक्षो महापुरुष ईश्वरः ।

तस्य चेच्छाऽभवत्पूर्वं जगत्स्थित्यन्तकारिणी ॥ २३ ॥
वामाङ्गादभवं तस्य सोऽहं विष्णुरिति स्मृतः ।
जनयामास धातारं दक्षिणाङ्गात्सदाशिवः ॥ २४ ॥
मध्यतो रुद्रमीशानं कालात्मा परमेश्वरः ।

तपः कुर्वन्तु भो वत्सा अब्रवीदिति ताञ्शिवः ॥ २५ ॥
ततस्ते शिवमात्मानं प्रोचुः संयतमानसाः ।

स्तुत्वा तु विविधैः स्तोत्रैः प्रणम्य च पुनः पुनः ॥ २६ ॥
ब्रह्मविष्णुमहेश्वरा ऊचुः--

तपः केन प्रकारेण कर्तव्यं परमेश्वर ।

ब्रूहि सर्वमशेषेण स्वात्मानं वेत्सि नापरः ॥ २७ ॥
श्रीमहादेव उवाच--

कायेन मनसा वाचा ध्यानपूजाजपादिभिः ।
कामक्रोधादिरहितं तपः कुर्वन्तु भो सुराः ॥ २८ ॥
